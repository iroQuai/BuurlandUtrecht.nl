---
title: "Bruisend Buurland"
date: "2013-02-18"
categories: 
  - "media"
tags: 
  - "activiteiten"
  - "bubbelbad"
  - "buurland"
  - "jacuzzi"
  - "krant"
  - "media-2"
  - "sauna"
  - "stijn"
  - "super-de-buur"
  - "zwemfest"
---

[![Votulast wijkkrant](images/buurland-in-votulastkrant-klein-225x300.png)](images/buurland-in-votulastkrant.jpg)

**Wat gebeurt er toch allemaal in de tuinen van het woonblok Nolenslaan / Samuel Mullerstraat? Op dit moment niet veel. "Maar bij de eerste zonnestralen gaat iedereen bouwen," vertelt Stijn Biemans.**

Aan de achterkant van de flats grenzen de tuinen aan elkaar zodat er een grote binnentuin ontstaat. Sommige achtergevels zijn in vrolijke kleuren geschilderd. Er hangt een touwbrug, er staat een bank hoog in de lucht, het zwembad is bevroren en het bubbelbad ligt onder een laagje sneeuw. De moestuin is kaal. "En dit is de sauna," wijst Stijn Biemans. "En daar hebben buren die een cateringsbedrijf hebben, de Wereldvercateraars, een pizzaoven gebouwd." Dit is Buurland, een vrolijk klein vrijstaatje tussen de flats die op de wachtlijst voor sloop staan. Stijn kwam hier vier jaar geleden als student wonen. De plannen van Mitros voor verkoop, sloop en nieuwbouw zijn op de lange baan geschoven door de crisis. Zodoende woont Stijn er nog steeds.

![](images/1360963008_Bruisend_buurland.jpg)

**zwemfest** Drie jaar geleden organiseerde een groepje bewoners het eerste feest. "Het zijn allemaal creatieve lui die iets leuks willen doen." In de zomer, als iedereen buiten zit, is er veel contact tussen de bewoners en ontstaan er goede ideeën. "Mijn achterbuurjongens groeven een zwembad in hun tuin, eigenlijk als grap. Ik kreeg een bubbelbad, die heb ik in mijn tuin gezet." Door die baden ontstond het idee voor een zwembadfeestje. Dat werd 'Zwemfest', in de zomer van 2010. Een succes: toen er om elf uur 's avonds 300 mensen in de tuinen stonden, vond de politie het verstandiger het feestje te beëindigen. Het jaar daarna werd het Zwemfest grootser aangepakt: de hele dag feest voor 500 man met een afterparty buiten de stad zodat feestgangers op tijd zouden vertrekken. "Want een officiële vergunning hadden we niet."

**super de buur ** Het jaar daarna werd wél overlegd met instanties als SSH, wijkagent en wijkbureau. Het concept werd veranderd en zo werd in augustus 2012 het eerste 'Super de Buur'-feest georganiseerd. Weer van elf uur in de ochtend tot elf uur 's avonds. "Akoestische muziek en lekker eten en drinken. In elke tuin werd een andere sfeer neergezet: een tuin waar je spelletjes kon doen, een tuin met cocktailbar, een plek voor kledingruil, een karaoke-bar en een barbecue om zelf burgers te bakken."

**huiskamer en groentetas** Ook voor 2013 zijn er plannen. "We deden alles buiten, maar we zouden ook wel een plek binnen willen hebben. Een huiskamer voor de buurt waar je even koffie gaat drinken, of waar je gaat zitten werken en waar eens in de zoveel tijd een maaltijd georganiseerd wordt. Maar op de juiste constructie daarvoor zijn we nog aan het puzzelen." Ook zouden de bewoners graag muurschilderingen aanbrengen om graffiti te voorkomen. En als de moestuin groter wordt opgezet kan er misschien een 'groentetas' voor de buurt worden aangeboden.

Kijk op de facebookpagina van buurland voor aankondigingen van komende activiteiten: [https://www.facebook.com/buurland.utrecht](http://https//www.facebook.com/buurland.utrecht)
