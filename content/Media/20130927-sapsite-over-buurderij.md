---
title: SAPsite over "Op de Buurderij"
date: 2013-09-27
categories:
  - media
tags:
  - buurderij
  - festival
  - media-2
  - sapsite
lastmod: 2023-01-31T22:37:51.188Z
---

![buurderij sapsite](/images/media/buurderij-sapsite.jpg)
[[bron](http://www.sapsite.nl/festivals/op-de-buurderij/8262)\] Iedere rechtgeaarde Utrechtse muziekliefhebber kent ondertussen wel Knalland. In ieder geval de naam, en misschien ook wel [het verhaal](http://www.sapsite.nl/muziek/interview-met-tommy-ebben/8174) over de creatieve vrijplaats van Eiland 8 in de wijk Kanaleneiland. Iets soortgelijks vindt ook al een aantal jaren plaats in de Staatsliedenbuurt: woningcorporatie Mitros verhuurt een blok woningen die op de lijst staan om gesloopt te worden aan studenten en starters. De bewoners zelf hebben dit buurtgenootschap liefkozend ‘Buurland’ gedoopt en zijn allerlei buurtinitiatieven gestart. Één daarvan is een jaarlijks festivalletje, dat dit jaar de naam ‘Op de Buurderij’ draagt.

In vijf jaar tijd zijn er boomhutten en een pizzaoven gebouwd en een zwembad en een jacuzzi gegraven. Met de oprichting van een heuse kas en een verzameling kippen is de groene ruimte tussen de huizen ondertussen verworden tot een ‘stadsboerderij’.
<!--more-->
**Vogelverschrikker** Dit thema wordt vandaag verder uitgebreid met allerlei woordgrapjes (‘U graait, wei draaien’), een opdeling in tuinen (de Ruiltuin, de Vinyltuin) en een heuse vogelverschrikker in het midden van het terrein! Nadat je een biertje aan de bar hebt gehaald, kijk je eventjes naar één van de bandjes die onder het oranje zeildoek (het regent af en toe een beetje) nummers die al dan niet van hunzelf zijn spelen. Met het biertje in de hand wordt je meegetrokken naar de [Bierverteller](http://debierverteller.nl/), een jongen met een bolhoed, die jou eens even de geschiedenis van dat glas gerstenat uit gaat leggen.

**Tuinen** Je loopt iets terug, langs de voetbaltafel die onder meer wordt bemand door een persoon in een konijnenpak, langs de jaccuzzi en de cocktailbar, en komt zo in de karaokeschuur. Tegenover deze schuur staat de Stille Disco(-tuin) en één van de kanalen waaruit gekozen kan worden is een heus karaokekanaal die blijkbaar live door de aanwezigen in dat schuurtje wordt ingezongen. Weer eens wat anders dan Missy Elliott of Dire Straits... Toch liever zelf iets te zeggen hebben over de muziek? Dan ga je naar de Vinyltuin waar je zelf in de bakken mag graaien om het leukste of mooiste plaatje dat je tegenkomt en deze op de stapel leggen bij de draaitafel. Terwijl je wacht kan je een behoorlijk uitvergrote versie van Stef Stuntpiloot spelen, of je loopt de Ruiltuin binnen en kijkt of hier nog iets moois tussen ligt. Ondergetekende ruilde vier DVD’s tegen twee ‘nieuwe’ (die vier waren heel slecht!) en een LP tegen een boek. Heel verantwoord.

**Afterparty** Ondanks de regen word er vandaag goed geboerd (haha). Het bier en het eten vindt gretig aftrek en de stille disco is steevast vol met uit de maat dansende malloten. Zelfs het ‘date-bord’ waar men een persoonlijke boodschap kan achterlaten voor de verschillende nummertjes die op het terrein rondlopen (‘Buur Zoekt Vrouw’) heeft geen nummertjes meer over. Met een afterparty in de Vechtclub wordt het festival afgesloten. Zolang de woningen en de vrijstaat Buurland blijft bestaan vind volgend jaar wellicht de vijfde editie van Buurland Festival plaats. Zonder grootse vooraankondiging, maar als je [Buurland op Facebook](https://www.facebook.com/buurland.utrecht) volgt blijf je wel op de hoogte!

![](images/buurderij1.JPG)

* * *

Op de Buurderij vond 24 augustus plaats in buurtgenootschap Buurland.
