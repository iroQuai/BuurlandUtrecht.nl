---
title: Behoud van Buurland
date: 2014-03-22
categories:
  - media
tags:
  - media
  - utrecht-
  - vereniging-buurland
  - votulastkrant
lastmod: 2023-01-31T22:37:34.639Z
---

{{< figure src="/images/media/Votulastkrant-april-2014-300x293.png" link="/images/media/Votulastkrant-april-2014.png" >}}

Het is over het algemeen goed wonen in buurtgemeenschap Buurland: een jaarlijks buurtfestival en bewoners vol idealen en plannen om het er nog leuker te maken. Buurland wordt gevormd door vier blokken sloopwoningen tussen Troelstralaan en Willem van Abcoudeplein. Een groot deel van de bewoners wil inmiddels nooit meer weg. Ze laten onderzoeken wat de mogelijkheden zijn om de panden van Mitros over te nemen en zelf te laten renoveren. Bewoner Stijn (28): “Er is de afgelopen jaren best iets bijzonders ontstaan hier.” 
<!--more-->
Het zijn panden die volgens het gemeentelijk masterplan gesloopt moeten worden. Door de crisis schuiven de sloopplannen echter steeds verder op. Inmiddels verkeren de woningen van de Buurlanders in erbarmelijke staat. “Gelukkig is het een zachte winter geweest dit jaar,” lacht Stijn. Hij woont inmiddels al zeseneenhalf jaar op de Troelstralaan. Esther (26) woont er sinds twee jaar. Stijn: “De meesten van ons dachten dat we met een beetje geluk een jaartje konden blijven wonen. Maar het duurde en duurde maar, en er ontstonden steeds meer mooie dingen. Toen bedachten we hoe geweldig het zou zijn als we deze sfeer zouden kunnen behouden. Maar dat je wel de minpunten van hier wonen zou kunnen verbeteren: de kou, de verloedering, de vuilniszakken en de zooi overal. Er is gewoon veel achterstallig onderhoud.” Esther: “Je wil ergens wonen waar het fijn is. Nu is eigenlijk bijna alles al fijn, behalve de huidige staat van de woningen.” Stijn: “En de onzekerheid, die is ook niet fijn.”
{{< load-photoswipe >}}
### Vereniging Buurland

Sinds 9 december 2013 is de Vereniging Buurland Utrecht een feit. In samenwerking met een adviesbureau en architect heeft de vereniging laten onderzoeken wat de mogelijkheden zijn om de boel grondig aan binnen- en buitenkant te laten renoveren. Stijn: “Inmiddels is er het één en ander doorgerekend en zijn we in gesprek met eigenaar Mitros om te kijken of er een mogelijkheid is dat de Vereniging Buurland - met behulp van een financier - de panden over zou kunnen nemen. De vereniging kan dan verkopen aan diegenen die willen kopen en verhuren aan diegenen die willen huren. Er is genoeg interesse voor, dat hebben we ook al onderzocht. Maar het is een pittig traject, want er zijn natuurlijk al plannen voor deze plek. Er is nog heel veel onzeker.”

### Verkeerd beeld

Esther: “We willen graag een brug leggen naar de andere buurtbewoners. Er zijn wel wat negatieve geluiden over deze blokken, vooral bij de bewoners van de nieuwbouw. Er wonen nu natuurlijk nog veel studenten, met helaas soms wat studentikoos woongedrag. Dat was die bewoners niet beloofd toen ze hun huis kochten, er zou natuurlijk gewoon nieuwbouw komen. Het is belangrijk om met hen in contact te komen om te laten zien wie wij zijn en wat wij willen. Want als ze iemand met een petje een vuilniszak op de verkeerde dag op de stoep zien gooien geeft dat een verkeerd beeld. Dat is niet iemand die bij het nieuwe project hoort. Dat willen we graag duidelijk maken.” fk
