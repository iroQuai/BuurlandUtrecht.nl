---
title: Buurland presenteert Jat-Zee
date: 2014-07-15
categories:
  - media
tags:
  - bouwen
  - collectief
  - creativiteit
  - jat-zee
  - media
  - solar
lastmod: 2023-01-31T22:42:50.066Z
---

[[Bron: Solar Blog](http://solarweekend.com/nl/blog/buurland-presenteert-jat-zee)] #Citizenvandeweek

Ahoy, zee-honden en wentel-teefjes van het heerlijk zonnig Roermondse strand!

Solar is een vrijstaat omdat alles je vrij staat. Vrij om te vrijen, vrij om te dansen en vrij om gewillig te vrijwilligen.Dit jaar kan Buurland op Solar harder terug knallen dan ooit tevoren. Deze klapper zal plaatsvinden in de vorm van JAT-ZEE.
<!--more-->
Zoals Solar een oase aan vrijheid is in het alledaagse leven, zo is het wijkje Buurland dat in Utrecht. Aan elkaar geschakelde tuinen gevuld met jacuzzi’s, boomhutten, groentetuinen en kippen zijn de ontmoetingsplaatsen voor de Buurlanders die bij elkaar een kopje koffie komen doen, hun kater uit te zingen of lekker te klussen. Maar behalve de twee blokken vol gemoedelijkheid in de Utrechtse Staatsliedenbuurt hebben een aantal Buurlanders zich verzameld in een festival collectief. Stoelendansbingo, de Mien en Kees relatierace, de droom-o-rator en indieAAN/indieUIT deden het festivalzand op verschillende plekken wervelen van happiness.

Iedereen, van stuurlui tot matroos, weet dat Solar zich dermate op internationale wateren begeeft, dat er een zekere wetteloosheid en vrijheid heerst. Behalve op het Buurland domein van de eerstvolgende Solar. Daar zullen de deelnemers immers flink aan banden worden gelegd. Tractorbanden wel te verstaan!

Voor de landrotten die compleet van slag raken en deze vorm van zee slag nog niet kennen: hier volgt een korte beschrijving van dit kolkende, kabbelende kwalberoerende kornuiten toernooi. Een tweetal teams van vier personen proppen zich elk in één tractor binnenband. Hiermee verworden deze festivalgangers tot een achtbenig, vierkoppig botsauto/ maritiem-vehikel, dat er louter op uit is om zeeën te veroveren. In deze staat verkerende, dienen beide teams zeeën (objecten) uit elkaars thuisfront te jatten. Het team dat binnen een gezette tijd de meeste zeeën in hun basis weet te bemachtigen wint.

Druk een punt en haal die stempel! JAT-ZEE, dat schept een band!

Vriendelijke groet van de Buurland Dekzwabbers

{{< load-photoswipe >}}
{{< figure src="/images/jatzee.jpg" >}}
