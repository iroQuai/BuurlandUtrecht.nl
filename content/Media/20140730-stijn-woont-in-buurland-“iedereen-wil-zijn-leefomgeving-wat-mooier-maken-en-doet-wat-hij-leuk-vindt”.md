---
title: "Stijn woont in Buurland: “Iedereen wil zijn leefomgeving wat mooier maken en
  doet wat hij leuk vindt”"
date: 2014-07-29T22:21:19.732Z
description: Bewoner Stijn Biemans vertelt over het ontstaan van Buurland, delen van een
  zwembad, kippenhok en boomhut in zijn achtertuin en over de vele activiteiten
  die er worden georganiseerd
lastmod: 2023-01-31T22:36:31.526Z
categories:
  - media
tags:
  - zwemfest
  - festival
  - duic
---

BRON: [duic.nl](https://www.duic.nl/wonen/stijn-biemans-woont-in-buurland-iedereen-wil-zijn-leefomgeving-wat-mooier-maken-en-doet-wat-hij-leuk-vindt/)

**“Zwembad, sauna, moestuin, touwbrug, pizza-oven, klimwand, jacuzzi, kippen, boomhut, veel gekleurde gevels en bijzondere feestjes – dat is Buurland!” De omschrijving van Buurland op Facebook doet denken aan een speeltuin, maar in feite is het een omschrijving van de veredelde bewonersvereniging van een blok sloopwoningen voor studenten en starters in de [Staatsliedenbuurt](https://www.google.nl/maps/place/Staatsliedenbuurt,+Utrecht/@52.103501,5.1172165,16z/data=!3m1!4b1!4m2!3m1!1s0x47c66f3f25e8f5ab:0xaf4f2ddc2ab22cb0) in Utrecht.** 

**Bewoner Stijn Biemans vertelt over het ontstaan van Buurland, delen van een zwembad, kippenhok en boomhut in zijn achtertuin en over de vele activiteiten die er worden georganiseerd.**
<!--more-->
“Buurland is langzaam ontstaan. Het begon eigenlijk al met het snoeien van de tuinen in 2010, de buren kregen meer contact omdat we elkaar gewoon meer zagen. Op een gegeven moment had ik een bubbelbad. Ik dacht: ‘Laat ik het gewoon neerzetten, dit alles gaat toch weg.’ Sinds er een [zwembad](/buurtinbeeld/zwembad/) in de tuin werd gemaakt en het eerste [feestje](/zwemfest/2010/) werd gegeven, is Buurland langzaam een vrijplaatsje geworden.”

{{< load-photoswipe >}}
{{< figure src="https://platform-duic.imgix.net/app/uploads/sites/2/2016/04/Untitled-12.jpg" >}}


“Met de gedachte van ‘alles wordt toch gesloopt’ is er bijvoorbeeld ook een klimwand gekomen, zijn er gevels geverfd en is er een groentenkas gebouwd. Iemand heeft kippen en deelt de eieren die daar vandaan komen. We houden geregeld opruim- en snoeidagen een ook wordt er sinds 2010 ieder jaar een [festival](/zwemfest/) georganiseerd. Mensen steken meer moeite in hun omgeving. Iedereen wil zijn leefomgeving wat mooier maken en doet wat hij leuk vindt. Het heeft een hechte groep mensen opgeleverd. Er zijn ook veel mensen die naar deze plek willen verhuizen, omdat ze willen bijdragen aan de leefomgeving. Iedereen is welkom, als je maar lid bent van SSH.”


### **Wat als Buurland gesloopt moet worden?**

“Er is zoiets bijzonders ontstaan, en als we hier uit moeten gaan we door, eventueel op een andere plek. Onder de naam ‘Buur zoekt Land’ zijn we met een groepje al bezig geweest met het zoeken naar een locatie waar we soortgelijke dingen kunnen doen. Het zou fijn zijn om te wonen met wat meer zekerheid: het heeft geen zin om nu dingen uitgebreid op te knappen (denk aan nieuwe vloeren of keukens), omdat de panden toch worden gesloopt. We hebben ook al geprobeerd of we de panden zelf konden overnemen van de woningbouwvereniging, maar dit is helaas niet gelukt. Gelukkig ziet het er naar uit de panden de komende tijd nog niet gesloopt gaan worden. Goed nieuws dus!”