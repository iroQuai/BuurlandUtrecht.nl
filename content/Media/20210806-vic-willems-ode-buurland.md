---
title: Vic Willems maakt een muzikale ode aan zijn Buurland
date: 2021-08-06
categories:
  - media
tags:
  - Muziek
  - Ode
  - Vic Willems
  - 3voor12
lastmod: 2022-09-13T11:54:21.312Z
---
BRON: [3voor12](https://3voor12.vpro.nl/lokaal/utrecht/artikelen/overzicht/2021/augustus/Vic-Willems-Tuinwijk-West.html)

**Met ‘Tuinwijk-West’ heeft Vic Willems een ode gemaakt aan Buurland, het kleine en creatieve buurtje in de Utrechtse Staatsliedenbuurt dat op de nominatie staat gesloopt te worden. Het is de eerste keer in lange tijd dat de Utrechtse songwriter met een eigen nummer van zich laat horen. We spraken hem over zijn buurt en wat hij de afgelopen zestien maanden allemaal heeft gedaan.**

**[Buurland](https://buurlandutrecht.nl/)** is een complex van 150 portiekflats in de Utrechtse Staatsliedenbuurt, dat in de komende jaren vervangen gaat worden door nieuwe woningen. Tot het zover is worden de flats via SSH verhuurd aan de huidige bewoners. Onder die bewoners zijn er behoorlijk wat met een creatieve of muzikale achtergrond, wat in de afgelopen tien jaar voor een heel eigen sfeer en allerlei toffe initiatieven en evenementen heeft gezorgd. Vandaag heeft songwriter [**Vic Willems**](https://www.instagram.com/vic_willems) een ode uitgebracht aan de buurt waar hij zelf ook woont.

Willems heeft ‘Tuinwijk-West’ al wat langer geleden geschreven en het nummer tijdens de eerste lockdown gefilmd. “Ik wilde iets nuttigs met die lockdown doen, ik kwam mijn huis en buurt nauwelijks nog uit, het leek me toepasselijk om dan ook iets op te nemen op de plekken waar ik vrijwel al mijn tijd doorbracht. Na het filmen heb ik het nummer een jaar lang op de plank laten liggen. Er was geen urgentie en het editten was toch wat complexer dan ik dacht.” Hulp van mede-muzikant en vriend Mark Lohmann die ‘maar ik kan dat gewoon’ zei, zorgde ervoor dat de registratie werd afgemaakt.” Willems heeft er bewust voor gekozen om het nummer nu uit te brengen: “We zitten hopelijk wel zo’n beetje tegen het einde van deze lockdown.”

Met de sloop van Buurland is het ingewikkeld, legt hij uit. De bewoners hebben bericht gekregen dat iedereen in april 2022 uit zijn huis zou moeten. Ter voorbereiding op de sloop wil woningbouwvereniging Mitros, de eigenaar van het complex, vanaf dat moment naar echte anti-kraak bewoning. “Mensen uit de buurt hebben gevraagd of wij niet met voorrang op die anti-kraak lijst kunnen komen. Daar lopen nu gesprekken over, maar het is nog erg onzeker of dat ook echt gaat lukken... Toen ik hier kwam wonen werd al gezegd dat het over een half jaar gesloopt zou worden, en dat is 10 jaar geleden”, zegt Willems lachend.

{{< youtube BboaB8Auu2I >}}

### Nieuw album in de maak

Willems’ debuutalbum Doemdenker / Wonderkind [verscheen in april 2020](https://3voor12.vpro.nl/lokaal/utrecht/artikelen/overzicht/2020/april/Vic-Willems-albumrelease-interview.html), enkele weken in de eerste lockdown. Samen met zijn team besloot hij om de geplande release door te laten gaan. “Toen alles niet doorging was dat erg onprettig voor mij en voor iedereen. We hebben echter snel de knoop doorgehakt om de release toch te laten doorgaan. Mijn manager Dennis voelde denk ik al snel aan dat het niet met een maand of twee opgelost zou zijn, dus naar wanneer zou je het dan überhaupt uitstellen? Voor de online release heb ik een gedeelde stream met The Daily Indie gedaan, in een iets andere vorm dan de meeste livestreams toen. Ik heb ook nog een paar normale livestreams gedaan, maar daar merkte ik al snel verzadiging.”

Vervolgens heeft hij een aantal maanden niks gedaan. “Omdat er weinig gebeurde had ik het gevoel dat ik ook niks had om over te schrijven.” Misha Porte’s Isolated Drumbeats hielpen hem weer aan de gang. Drummer Porte maakte tijdens de eerste lockdown 75 achtereenvolgende dagen een drumbeat, waarvan je de multitrack opnames kon downloaden om je eigen nummers te maken. ”Als ik ‘s ochtends opstond ging ik daar even mee stoeien. Ik heb toen veel instrumentale beats gemaakt. Ook ben ik me nog meer gaan verdiepen in thuisproductie, dat deed ik al wel een aantal jaren, maar nu heb ik me daar echt op kunnen storten. Lekker veel stoeien met liedjes en instrumentale ideeën.”

Na een paar maanden zette Willems de knop om, omdat hij andere dingen vond om over te schrijven. “Ik had geen zin om iets over corona te schrijven. Eén keer heb ik een half liedje geschreven maar dat de volgende dag weer weggegooid, omdat het ook echt niet goed was. Mijn moeder is die zomer naar Utrecht verhuisd en dat bracht herinneren naar boven van toen ik zelf naar de grote stad verhuisde. Toen heb ik een omschakeling gemaakt: een liedje met drie akkoorden en gaan, niet te moeilijk doen, dat had ik nodig.” Sindsdien is hij aan één een stuk aan het schrijven en produceren in de aanloop naar een volgend album. “Ik heb dertig tot veertig liedjes en ben nu aan het bedenken wat ik daar precies mee ga doen. Welke liedjes ik ga gebruiken en met wie ik op wil nemen.” 

Net als zijn debuut verschijnt het nieuwe album ook op Excelsior Recordings. “Ik heb ze wat demo’s laten horen en Ferry (Roseboom, red.) zei meteen dat ze weer met me in zee willen. Het is enorm motiverend om te zien dat ze inhoudelijk om de muziek geven. Als iets goed is moeten mensen het horen, vinden ze.”

### Leven van een muzikant zonder live-shows

Willems heeft de afgelopen periode nauwelijks live gespeeld, iets dat naast een intrinsieke behoefte ook belangrijk is voor de inkomsten van een muzikant. Met de Tozo en een werkbijdrage van het Fonds Podiumkunsten heeft hij zich kunnen redden. “Het is fijn dat ik het afgelopen jaar niet naar een carrière-switch of baan gedrukt ben die ik niet zie zitten.” Daarnaast heeft hij gewerkt aan podcasts en geschreven en geproduceerd voor anderen, waaronder twee liedjes voor een film van De Club van Sinterklaas. “Dat was heel leuk om te doen, maar ik zou er financieel wel meer aan over hebben gehouden als de bioscopen in december open waren geweest.” Ook op die manier speelt dus corona een rol.

Een paar maanden geleden heeft Willems een duet uitgebracht met **Monokimono** en was hij te horen op een single van **Aarde aan Daan**, twee Belgische muzikanten. Beide nummers zijn in België al regelmatig op de radio gedraaid, waardoor hij hoopt in België wat meer te kunnen doen.

Meer nog dan alles heeft hij heel veel zin om weer live te spelen. “Een paar weken geleden zag ik Froukje in België en dat gaf heel veel energie. En vorige week heb ik zelf in Deventer gespeeld, dat was fijn om weer te kunnen doen. In september ga ik met **Charl Delemarre** op tournee. Met zijn tweeën doen we een avondvullend programma.” “Als het tegen die tijd mag”, sluit hij af, met oog voor de nog telkens veranderende mogelijkheden.
 

