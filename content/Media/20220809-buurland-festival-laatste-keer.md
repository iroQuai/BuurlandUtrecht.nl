---
title: 3voor12 over Zwemfest 2022
date: 2022-08-09
categories:
  - media
tags:
  - zwemfest
  - festival
  - 3voor12
lastmod: 2022-09-13T12:03:16.344Z
---
BRON: [3voor12](https://3voor12.vpro.nl/lokaal/utrecht/update~b79d7824-3978-4897-9055-7ca80a0ea3fa~buurland-festival-vindt-dit-jaar-voor-de-laatste-keer-plaats~.html)
 ## Buurland Festival vindt dit jaar voor de laatste keer plaats
### Zink nog één keer af naar de bodem van de zee
*Eén van de leukste en intiemste Utrechtse festivals vindt zaterdag 13 augustus voor (waarschijnlijk) de allerlaatste keer plaats. Buurland festival wordt inmiddels al meer dan tien keer georganiseerd door en voor de bewoners van de portiekflats in de Staatsliedenbuurt. De geplande sloop van de flats maakt een einde aan dit sympathieke diy-initiatief. Je kunt je komend weekend nog één keer onderdompelen in het bijzondere Buurland universum.*

Buurland is een complex van 150 portiekflats in de Utrechtse Staatsliedenbuurt, dat in de komende jaren vervangen gaat worden door nieuwe woningen. Tot het zover is worden de flats via SSH verhuurd aan de huidige bewoners. Onder die bewoners zijn er behoorlijk wat met een creatieve of muzikale achtergrond. In de afgelopen tien jaar heeft dat voor een heel eigen sfeer en allerlei toffe initiatieven en evenementen gezorgd, waarvan Buurland festival er één is. In augustus 2021 bracht (bewoner en muzikant) Vic Willems een [muzikale ode](/berichten/20210806-vic-willems-tuinwijk-west/) uit aan Buurland.

Het thema van de editie van dit jaar is De Buurmuda Driehoek. De aankondiging van de organisatoren geeft wel enigszins een beeld van wat je kunt verwachten:

> *Op 13 augustus verdwijnen we ergens tussen Bermuda, Miami en Puerto Rico: We zinken naar de bodem van de zee, dwars door de vortex van Pythagoras en in een mysterieus magnetisch veld van veelgestelde vragen. Doe de dans der verdwijnende dingen; vind al je kwijtgeraakte sokken terug, verlies ze weer en kijk nooit meer om. Als Elvis, Tupac en Piet Paulusma samen op een tropisch eiland zouden zitten, dan is dat zonder twijfel hier.*
>
> *Verdwijn, vind terug, verruk, verbaas, vergeet, verga, en vooral: verlies jezelf in*
>
> **∆∆∆ DE BUURMUDA DRIEHOEK ∆∆∆**
>
> *Kom verkleed als vliegtuigwrak, tropical Elvis, triangel, zeemeermin of je favoriete vergeten groente. De entree is weer gratis, dus vergeet je drinken thuis en koop voor de buurzaamheid een biertje bij de bar.*

Tijdens het festival zijn er huiskamersessies van *Vic Willems*, *Mark Lohmann*, *Coaster*, *Sherman Oaks*, *Sofie IJzerman*, *E.T. Allison*, *Hannie Donker* en *Annemijn & Korné*. Ook is er een hoofdpodium in de tuinen, waar ‘s middags gejamd kan worden. Op dat podium is ook de boekpresentatie van het boek over Buurland (door Marcel Venderbosch) en zijn er optredens van *Boter Boter*, *Onkruid*, *Great Joy*, *De Boulevard* en *Poodle*. Behalve veel muziek is er ook een uitgebreid randprogramma en worden er workshops gegeven. Wil je helpen bij het festival, met de voorbereidingen of op de dag zelf? Dat kan ook. Aanmelden doe je hier.

Te zien: Buurland Festival: De Buurmuda Driehoek, zaterdag 13 augustus 2022 (16.00 - 23.00 uur) @ de tuinen tussen de Nolenslaan en Samuel Mullerstraat