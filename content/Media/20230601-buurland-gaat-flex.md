---
title: Buurland gaat flex
date: 2023-06-02
categories:
  - media
tags:
  - nieuw buurland
  - buurland 2.0
  - votulast
  - sloop
lastmod: 2023-08-18T21:36:22.678Z
---
![buurland gaat flex](/images/media/buurland-gaat-flex-header.jpg)

*Nadat de sloop van Buurland wederom werd uitgesteld, is op 16 mei het bestemmingsplan door de gemeente vastgesteld en moeten de Buurlanders uiterlijk 12 oktober hun huizen verlaten. Dit betekent dat de creatieve gemeenschap uit elkaar valt. Hoewel? Misschien dat de Buurlanders op een andere plek - in flexwoningen - samen kunnen gaan wonen. Daarvoor hebben ze een toekomstplan uitgewerkt, waar bij zowel gemeente als woningcorporatie draagvlak voor lijkt te zijn. Nu nog een locatie vinden.*

<!--more-->
> - [Lees het hele artikel online (incl extra foto's)](http://www.votulastkrant.nl/artikel.php?id=653&titel=Buurland+gaat+flex&krant=97) 
> - of [bekijk de scan van het krantje](/images/media/buurland-gaat-flex.jpg).

Het Zwemfest van Buurland zou vorige zomer écht voor het laatst plaatsvinden. Maar inmiddels is duidelijk dat er nog een laatste kans is om dit buurtfestival 26 augustus te bezoeken en dat deze editie het thema ‘Buureaucratie’ mee zal krijgen. Marije (28), reeds negen jaar bewoner van Buurland: “Dat vonden we wel een passende naam, gezien het feit dat we al zo lang meedraaien in een bureaucratische molen van sloop die steeds wordt uitgesteld.” Buurlanders mogen tot de sloopdatum in de woningen - die ze huren van de SSH – blijven wonen. Andere aanpassingen op de bouwplannen voor Nieuw Buurland zijn dat de ingang van de te komen parkeergarage is verplaatst, er meer variatie komt in de bouwblokken en er iets minder woningen worden gerealiseerd. De Buurlanders worden woningzoekenden.

## Doorstart

Op het minifestival in mei jl. was in een van de tuinen een presentatie zien van het plan wat zij ontwikkeld hebben om hun gemeenschap een doorstart te geven op een door de gemeente aangewezen flexlocatie. Flexwoningen zijn fabrieksklare woningen die ergens voor 15 jaar staan en snel geplaatst kunnen worden. Marije vertelt enthousiast over het toekomstplan, waarbij Buurlanders samen met doelgroepen – zoals statushouders – in alle vrijheid een fijne woonplek creëren voor iedereen. “Het is een plan voor experimenteel wonen.” Ook Justin (28) hoopt dat hun plan snel realiteit wordt, het liefst na een zo kort mogelijke overbruggingsperiode. “Als dragende huurders kunnen we bijzondere doelgroepen meetrek ken in onze manier van samenleven. Onze gemeenschapszin is heel besmettelijk, hebben we in de afgelopen 13 jaar gemerkt. We hebben alleen nog een vaststelling van een locatie nodig om ons plan verder aan te passen aan de omgeving.”

## Nog geen plek

De politiek lijkt Buurlands woon concept voor een flexlocatie te ondersteunen. Ook Woonin is enthousiast, maar ziet tot hun spijt nog weinig concrete mogelijkheden om op korte termijn de Buurlanders een plek te geven. Bastiaan Staffhorst, manager Strategie bij Woonin: “Wij hebben Buurland geadviseerd om met ideeën te komen hoe ze hun waardevolle gemeenschap voort zouden kunnen zetten: laat van je horen in de stad! Buurland is een goede club enthousiaste mensen met een uniek woonconcept. Wij zien best kansen voor hen: de gemeente heeft beloofd om plek voor 3000 tot 4000 flexwoningen te creëren, en woningcorporaties hebben al toegezegd om deze te plaatsen. Het woonconcept kan een flexlocatie met deels doelgroepen tot een succes maken. Maar het lukt de gemeente helaas nog niet om met voldoende plekken te komen; er is altijd wel weer wat waardoor een locatie niet geschikt blijkt te zijn. Het concept van Buurland is heel goed uitgewerkt, maar er is voorlopig helaas nog geen zicht op een nieuwe plek voor Buurlanders.” FK